E' una novità assoluta per la provincia di Varese, ed è fra i primi esperimenti di questo genere a livello nazionale. Grazie all'intraprendenza di un gruppo di giovani universitari con l'hobby dell'informatica, da poche settimane Varese ha a disposizione Pangea, la prima rete telematica interamente dedicata a Varese e provincia. Collegarsi è semplice, basta possedere un personal computer e un modem (l'apparecchio per connettersi ad altri computer via telefono) e comporre lo 0332/831287 oppure, se si dispone di un accesso ad Internet, visitare il sito http://www.pangea.va.it. Ma cos'è, in concreto, Pangea, e chi c'è dietro questa idea?
Gli artefici della rete civica sono Lorenzo (per gli amici "Lenz") Emilitri e Marco "Ghost" Bellini, due studenti di 23 anni con la telematica nel sangue: "L'idea di aprire una rete civica a Varese è nata dal fatto", spiega Lorenzo, "che da tempo utilizzo sistemi di posta elettronica (internet e fidonet) e ne conosco le potenzialità comunicative. Inoltre da qualche anno esistono programmi che permettono anche ai non informatici di utilizzare facilmente queste tecnologie".
E così, dopo aver costituito un'associazione non a scopo di lucro (va ricordato, infatti, che l'intero progetto è no-profit) Pangea ha iniziato a riempirsi di contenuti. "La nostra idea", sottolinea Marco, "è quella di fornire solo un'infrastruttura, una sorta di 'piazza virtuale', e di lasciare che siano gli utenti stessi a condividere informazioni ed esperienze". Ma che tipo di informazioni si possono già trovare su questa rete civica? "Finora l'area più gettonata è quella sul cinema, seguita dall'area musicale e dalle discussioni su politica e sport", affermano i due "telematici" varesini, "e questo è dovuto soprattutto al fatto che Pangea sta riscuotendo un buon successo fra i giovani. In una prossima fase, quella della 'maturità' della rete, i contenuti si amplieranno in particolar modo grazie alla collaborazione delle associazioni che parteciperanno". Quindi c'è anche un'attenzione verso il mondo del volontariato e dell'impegno sociale... "Sicuramente, siamo disponibili a collaborare con qualsiasi associazione o ente che voglia avere uno spazio nella 'piazza virtuale'; chiediamo in cambio solo un'offerta libera per sostenere le nostre spese e l'apertura al dialogo nei confronti degli altri utenti".  
E rispetto a Internet, la tanto chiacchierata "rete delle reti", come vi ponete? "La grossa differenza tra Pangea e Internet sta nell'interattività e nella bidirezionalità", spiega Lorenzo, "Su Pangea non ci si limita a navigare tra pagine colorate, ma chiunque è contemporaneamente utente e fornitore delle informazioni. In più il software utilizzato permette di minimizzare le spese telefoniche tramite una gestione più intelligente della posta elettronica e delle pagine". Secondo Marco, poi, "è fantastico poter parlare con altre persone senza avere timori reverenziali o timidezza. Vorremmo dare a tutti un mezzo per esprimere le proprie opinioni, ovviamente nel rispetto delle opinioni altrui".
Fra i servizi futuri che Pangea intende offrire ai suoi utenti ci saranno la possibilità di rispondere a sondaggi e questionari (sugli argomenti più disparati, dai problemi dell'università al miglior gruppo musicale della provincia) aggiornati in tempo reale, la partecipazione a teleconferenze e l'utilizzo della posta elettronica di Internet. E già si parla di un secondo nodo per dare l'accesso urbano anche agli utenti in rete 0331.
Chi fosse disposto a collaborare al progetto Pangea, o semplicemente volesse maggiori informazioni, può rivolgersi all'indirizzo E-Mail "lenz@skorpion.va.it" o allo 0347/3817118 (Marco), oppure può lasciare un messaggio direttamente sulla Rete Civica.

Gabriele Petino
